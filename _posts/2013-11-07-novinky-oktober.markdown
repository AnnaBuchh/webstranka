---
layout: post
title: Novinky – október 2013
tags: novinky
---

Je tu prehľad aktivít ŠKASu a noviniek na fakulte v mesiaci október 2013. Dozviete sa napríklad, že boli v senáte schválené zmeny vo voľbách do ŠKASu a že sa bude konať zaujímavá prednáška o informačnej bezpečnosti.

## Novinky zo senátu

21\. októbra sa uskutočnilo zasadnutie AS FMFI UK. Bol na ňom zvolený **nový podpredseda** Akademického senátu FMFI UK za študentskú komoru AS, ktorým sa stal Bc. Michal Švehlík, ktorému týmto gratulujeme. Taktiež boli schválené nové **Zásady volieb** do Akademického senátu FMFI UK, **Rokovací poriadok** Akademického senátu FMFI UK a nový vnútorný predpis fakulty **Poriadok voľby kandidáta na dekana** FMFI UK.

V **Zásadách volieb** do Akademického senátu FMFI UK prišlo k zmene spôsobu volieb do ŠKASu. Zaviedol sa tzv. kĺzavý mandát, kedy sa každý rok bude voliť 5 členov ŠKASu na 2 roky. Cieľom uvedenej zmeny je zlepšiť činnosť ŠKASu v dôsledku zachovania personálnej kontinuity. Novinkou je taktiež zavedenie inštitútu náhradníkov, ktorý umožnila novela zákona o vysokých školách účinná od 1.&nbsp;januára 2013. O týchto zmenách v Zásadách volieb vás budeme podrobnejšie informovať v samostatnom článku.

[Viac informácií o činnosti AS FMFI UK](http://www.fmph.uniba.sk/index.php?id=senat).

## Novinky zo ŠKASu

V pondelok 14. októbra sa uskutočnili [doplňujúce voľby do ŠKASu](http://skas.fmph.uniba.sk/2013/09/17/doplnujuce-volby-skas.html). Zo 4 kandidátov ste zvolili dvoch nových členov, a to **Michaelu Maláskovú** a **Mareka Špana**. Týmto im gratulujeme ku zvoleniu a tešíme sa na spoluprácu.

V pondelok 25. 11. o 14:00 sa uskutoční **prednáška doc. Olejára** z Katedry informatiky FMFI UK **a doc. Čentéša** z Katedry trestného práva, kriminológie a kriminalistiky Právnickej fakulty UK. Témou bude informačná bezpečnosť z právneho aj informatického pohľadu. Viac informácií vo [Facebook udalosti](https://www.facebook.com/events/214583925386772/).

V piatok 29. 11. sa uskutoční [**Beánia matfyzákov** s témou Benátska noc](https://www.facebook.com/events/1463727973852563/).

## Novinky z vedenia fakulty

V budúcnosti sa uvažuje o možnostiach štúdia v anglickom jazyku. Keďže sa bude jednať o nadštandardné štúdium, bude spoplatnené rovnakou výškou školného, akou je v súčasnosti spoplatnené štúdium v nadštandardnej dĺžke. Školné za nadštandardné štúdium sa v nasledujúcom akademickom roku zvyšovať nebude a zostane na súčasnej úrovni.
Stretnutia garantov so študentmi budú povinné, aby sa predišlo možným dodatočným sťažnostiam študentov.

Z doterajšieho čerpania prostriedkov sa dá očakávať kladný hospodársky výsledok fakulty, ktorý bude použitý na čiastočnú opravu budov fakulty. Budovu Paragonu po rekonštrukcii bude možné otvoriť už v mesiaci november, ak všetko pôjde podľa plánu.
V budúcom roku sa očakáva zníženie dotácie zo štátneho rozpočtu pre vysoké školy o 5%, ktoré pocíti aj naša fakulta.

Viac informácií z vedenia sa dozviete zo [zápisníc](http://www.fmph.uniba.sk/index.php?id=272).

