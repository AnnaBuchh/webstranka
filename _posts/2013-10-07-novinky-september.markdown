---
layout: post
title: Novinky – september 2013
tags: novinky
---

Prehľad aktivít ŠKASu a noviniek na fakulte v mesiaci september 2013. Dozviete sa napríklad, že bol v senáte schválený nový Štipendijný poriadok, pribudli nové cyklostojany či, že pri fakulte pribudne nové športovisko.

## Novinky zo Senátu

16\. septembra sa uskutočnilo zasadnutie AS FMFI UK. Bol na ňom schválený **nový Študijný poriadok** a **Štipendijný poriadok fakulty** a tiež nový **Štatút fakulty**. Štatút fakulty bol schválený aj na zasadnutí AS UK dňa 25. septembra. Štipendijný poriadok je účinný dňom schválenia, keďže nepodlieha schváleniu aj v AS UK.

**Študijný poriadok fakulty** zatiaľ **nebol schválený** v AS UK kvôli jeho potenciálnemu rozporu so Študijným poriadkom UK. Riešenie tejto situácie bude smerovať k zmene v Študijnom poriadku UK tak, aby dovolil fakultám doňho bezrozporne zapracovať svoje akademické zvyklosti a špecifiká vo väčšom rozsahu, ako je tomu teraz.

[Viac informácií o činnosti AS FMFI UK](http://www.fmph.uniba.sk/index.php?id=senat)[.](http://www.fmph.uniba.sk/index.php?id=senat.)

## Novinky zo ŠKAS-u

Pri vchode do pavilónu fyziky pribudli **cyklostojany** pre 24 bicyklov.

ŠKAS vypomáhal s organizáciou **Pikniku FMFI** v rámci Prípravného týždňa pre prvákov.

Počas pikniku pre prvákov sme chceli zistiť odpoveď na otázku **<q>Koľko prvákov sa zmestí do akvária?</q>**. Uskutočnený vedecký experiment spojený s tipovacou súťažou dal odpoveď, že sa doňho zmestí **aspoň 110 prvákov**. Výherca fakultného trička tipoval 111.

## Novinky z vedenia fakulty

V pondelok **18. 11. 2013 o 14.00 hod.** v posluchárni F1 sa uskutoční pravidelné jesenné **stretnutie vedenia s predsedami OK PhD štúdia, vedúcimi katedier, predsedami rád doktorandského štúdia a doktorandmi**, týkajúce sa aktuálnych otázok doktorandského štúdia na akademický rok 2013/2014 na našej fakulte.

Prodekan Kúš informoval, že **budovu za matematickým pavilónom**, ktorú FMFI dostala do užívania, je plánované v budúcnosti využiť na **športové účely**. Naplánované sú bedmintonové kurty, fitnes, posilovňa a taktiež kancelárie pre Katedru telesnej výchovy a športu. V prípade, že všetko pôjde podľa plánu, budovu by sa mohlo podariť otvoriť už v budúcom semestri.

Dekan informoval, že v súvislosti so študentskou anketou sa v priebehu 
mesiaca október uskutoční **stretnutie garantov so študentmi**. Z uvedeného stretnutia bude urobený záznam aj s analýzou často sa opakujúcich pripomienok študentov v ankete.

Viac informácií z vedenia sa dozviete z [oficiálnych zápisníc](http://www.fmph.uniba.sk/index.php?id=272).
