---
layout: post
title: Novinky – december 2013
tags: novinky
---

Pre tento rok je tu posledný prehľad aktivít ŠKASu a noviniek na fakulte. Dozviete sa napríklad, že sa konalo zasadnutie AS FMFI UK i AS UK, ako dopadla kapustnica, či o spustení študentskej ankety za zimný semester.

## Novinky zo senátu

Dňa 16. decembra sa uskutočnilo 19. riadne zasadnutie Akademického senátu FMFI UK. Na programe zasadnutia bolo prerokovanie a schválenie:

* Organizačného poriadku FMFI UK a
* Zásad rigorózneho konania na FMFI UK.

Prerokovanie pripomienok Právnej komisie AS UK k Študijnému poriadku fakulty a prerokovanie dodatku k Štipendijnému poriadku fakulty, ktorý upraví vyplácanie štipendií z vlastných zdrojov fakulty, bolo preložené na februárové zasadnutie.


[Viac informácií o činnosti AS FMFI UK](http://www.fmph.uniba.sk/index.php?id=senat).

Dňa 18. decembra sa uskutočnilo **zasadnutie Akademického senátu UK**. Najdôležitejšími bodmi programu boli schválenie dodatku ku Študijnému poriadku UK a schválenie študijných poriadkov viacerých fakúlt (FaF, PriF, PraF a JLF). Študijný poriadok našej fakulty nebol nakoniec predmetom schvaľovania, nakoľko nebola prijatá úprava Študijného poriadku UK, ktorá by povoľovala zavedenie nižšieho počtu opravných termínov (pre pripomenutie, nový Študijný poriadok fakulty
obsahuje ustanovenie, ktoré študentom magisterského a doktorandského štúdia upravuje počet opravných termínov na 1). Nový študijný poriadok našej fakulty tak bude môcť byť prijatý až po úprave a opätovnom schválení v AS FMFI UK.

[Viac informácií o činnosti FMFI UK](http://www.uniba.sk/index.php?id=74).

## Novinky zo ŠKASu

Dňa 12. decembra sa konala tradičná akcia organizovaná ŠKASom -- **Matfyzácky vianočný punč a kapustnica**. Prinášame jej krátky štatistický prehľad:

* počet vydaných porcií: 300,
* objem uvarenej kapustnice: 80 litrov,
* objem vypitého punču: 100 litrov.

Atmosféru tejto skvelej akcie si môžete pripomenúť pomocou [fotoalbumu](https://www.facebook.com/media/set/?set=a.626185207437921.1073741832.132827200107060) alebo [videozostrihu](http://www.youtube.com/watch?v=k-sCclE9onM).

**Študentská anketa FMFI** je spustená. Otvorená bude do 7. 2. 2014. Výsledky budú zverejnené od 17. 2. 2014. Využite túto príležitosť a [poskytnite spätnú väzbu na výučbu či činnosť ŠKASu](https://anketa.fmph.uniba.sk).


## Novinky z vedenia fakulty

Fakulta sa pripravuje na komplexnú akreditáciu. Pod gesciou prodekana Vinařa bol vytvorený pomocný softvér, ktorý uľahčí napr. získavanie údajov o citáciách či vypĺňanie akreditačných spisov pre garantov študijných programov.

Na fakulte prišlo k viacerým haváriám (napr. únik vyhriatej vody v pavilóne matematiky). V súvislosti s neutešeným technickým stavom budov fakulty však netreba prepadať úplnému pesimizmu, po ukončení verejného obstarávania v máji 2014 príde k výmene ďalších okien a bude tiež čiastočne opravená fasáda. Aktuálne má fakulta k dispozícii na uvedené opravy cca 500 tis. €, ďalšie prostriedky môže fakulta získať v roku 2014.

15.&nbsp;februára 2014 sa v UPeCe uskutoční [Matfyzácky ples](http://www.fmph.uniba.sk/?id=ples). Lístky bude možné kúpiť od 10. januára u pani Gažákovej (č. d. F1-116).


Viac informácií z vedenia sa dozviete zo [zápisníc](http://www.fmph.uniba.sk/index.php?id=272).

