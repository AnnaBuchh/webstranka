---
layout: post
title: Prospechové štipendiá po novom
tags: novinky
---
                                             
Akademický senát fakulty schválil na svojom 17. riadnom zasadnutí dňa 16. septembra 2013 nový Štipendijný poriadok fakulty. Tento článok v stručnej podobe zhrňuje pravidlá pre priznávanie prospechových štipendií podľa novej úpravy.

Nový [štipendijný poriadok fakulty](http://www.fmph.uniba.sk/index.php?id=2837) priniesol tieto najdôležitejšie zmeny v pravidlách pre priznávanie motivačných štipendií za vynikajúci prospech (prospechových štipendií):

1. Na základe návrhu ŠKAS-u sa bude vytvárať osobitný poradovník pre študentov bakalárskych a študentov magisterských študijných programov (s výnimkou učiteľských študijných programov, kde z dôvodu malého počtu študentov ostane jeden poradovník).

2. Študent s váženým študijným priemerom (VŠP) horším ako 1,30 nebude mať nárok na priznanie prospechového štipendia.

3. Zo štipendijného poriadku fakulty sa vypustilo ustanovenie o naviazaní výšky prospechových štipendií na základ na určenie školného, ktorý každoročne stanovuje ministerstvo. Výška priznávaných prospechových štipendií bude závisieť od množstva prostriedkov účelovo pridelených fakulte zo štátneho rozpočtu.

4. Hranica pre priznanie "vyššej výšky" prospechového štipendia sa nebude odvíjať od poradia v poradovníku (doteraz ho získavalo najlepších 5% študentov), ale bude naviazaná na pevnú hranicu VŠP 1,05.

5. Prospechové štipendium budú môcť získať aj študenti, ktorí prekročili štandardnú dĺžku štúdia v príslušnom stupni štúdia.

## Pravidlá priznávania prospechového štipendia

Pre tých z vás, ktorí necítia potrebu podrobne študovať nový štipendijný poriadok fakulty, prinášame krátky prehľad pravidiel priznávania prospechových štipendií (pozn. nejde o doslovnú citáciu zo Štipendijného poriadku fakulty).

**Študentom prvého roku bakalárskeho štúdia** sa prospechové štipendium priznáva v letnom semestri za vynikajúce plnenie študijných povinností v zimnom semestri, ak v ňom:

a) nemali prerušené štúdium,\\
b) vo všetkých predmetoch, ktoré mali pre zimný semester zapísané, získali do začiatku letného semestra hodnotenie A až E,\\
c) získali za zimný semester najmenej 27 kreditov,\\
d) nemali vážený študijný priemer horší ako 1,30,\\
e) sú v poradovníku podľa VŠP v príslušnej skupine študijných programov medzi desiatimi percentami najlepších študentov.

**Študentom druhého a ďalšieho roku bakalárskeho štúdia a študentom druhého a ďalšieho roku magisterského štúdia** sa prospechové štipendium priznáva v zimnom semestri za vynikajúce plnenie študijných povinností v predchádzajúcom akademickom roku, ak v ňom:

a) nemali prerušené štúdium,\\
b) vo všetkých predmetoch, ktoré mali zapísané, získali hodnotenie A až E,\\
c) získali najmenej 54 kreditov,\\
d) nemali zapísaný predmet opakovane,\\
e) nemali vážený študijný priemer horší ako 1,30,\\
f) sú v poradovníku podľa VŠP v príslušnej skupine študijných programov medzi desiatimi percentami najlepších študentov.

**Študentom prvého roku magisterského štúdia** sa prospechové štipendium priznáva v zimnom semestri za vynikajúce plnenie študijných povinností v poslednom roku bakalárskeho štúdia, na ktorý časovo bezprostredne nadväzuje magisterské štúdium, ak v ňom:

a) neprekročili štandardnú dĺžku štúdia,\\
b) nemali prerušené štúdium,\\
c) vo všetkých predmetoch, ktoré mali zapísané, získali hodnotenie A až E,\\
d) nemali zapísaný predmet opakovane,\\
e) nemali vážený študijný priemer horší ako 1,30; tým študentom, ktorí v poslednom roku bakalárskeho štúdia získali menej ako 54 kreditov, sa za VŠP považuje horší z VŠP za celé bakalárske štúdium a VŠP v poslednom roku bakalárskeho štúdia,\\
f) musia byť v poradovníku podľa VŠP v príslušnej skupine študijných programov medzi desiatimi percentami najlepších študentov.

Na účely posúdenia plnenia študijných povinností sa vytvárajú nasledovné skupiny študijných programov:

* všetky študijné programy v študijnom odbore Učiteľstvo akademických predmetov,
* všetky bakalárske študijné programy v študijných odboroch Fyzika, Fyzika a Všeobecné lekárstvo,
* všetky magisterské študijné programy v študijných odboroch Fyzika, Fyzika a Všeobecné lekárstvo,
* všetky bakalárske študijné programy v študijných odboroch Matematika, Aplikovaná matematika a Štatistika,
* všetky magisterské študijné programy v študijných odboroch Matematika, Aplikovaná matematika a Štatistika,
* všetky bakalárske študijné programy v študijných odboroch Informatika, Aplikovaná informatika a Kognitívna veda,
* všetky magisterské študijné programy v študijných odboroch Informatika, Aplikovaná informatika a Kognitívna veda.

Pre každú zo skupín študijných programov sa vytvára osobitný poradovník, v ktorom sa študenti zoraďujú podľa VŠP vzostupne – od najnižšieho VŠP po najvyšší VŠP. Poradovníky sa vytvárajú zvlášť pre študentov prvého roku bakalárskeho štúdia a zvlášť pre študentov druhého a ďalšieho roku bakalárskeho štúdia a študentov magisterského štúdia.

## Výška prospechového štipendia

Prospechové štipendium sa vypláca v rôznych výškach.

V závislosti od množstva účelových prostriedkov štátneho rozpočtu pridelených fakulte dekan určí základ pre výpočet výšky prospechového štipendia – výšku základu označme **x**.

Ak *študent prvého roku bakalárskeho štúdia* splnil podmienky pre jeho priznanie a mal VŠP menší alebo rovný ako 1,05, má nárok na prospechové štipendium vo výške 2**x**. Pri horšom VŠP mu vzniká nárok na prospechové štipendium vo výške **x**.

Ak *študent druhého a ďalšieho roku bakalárskeho štúdia a študent magisterského štúdia* splnil podmienky pre jeho priznanie a mal VŠP menší alebo rovný ako 1,05, má nárok na prospechové štipendium vo výške 4**x**. Pri horšom VŠP mu vzniká nárok na prospechové štipendium vo výške 2**x**.

## Priznanie prospechového štipendia

Prospechové štipendium sa priznáva bez toho, aby oň študent žiadal s výnimkou študenta v prvom roku magisterského štúdia, ktorý absolvoval bakalárske štúdium na inej fakulte UK alebo na inej vysokej škole. Takýto študent musí o priznanie prospechového štipendia požiadať a doložiť listiny preukazujúce splnenie kritérií na jeho priznanie.

**Študentom druhého a ďalšieho roku bakalárskeho štúdia a študentom magisterského štúdia** sa prospechové štipendium priznáva spravidla v októbri a poskytuje sa v rovnakých častiach v zimnom a letnom semestri. 

**Študentom prvého roku bakalárskeho štúdia** sa prospechové štipendium priznáva spravidla v prvej polovici letného semestra a poskytuje sa celej v priznanej výške.

Prospechové štipendium priznáva dekan na základe rozhodnutia. Proti rozhodnutiu o priznaní, resp. nepriznaní prospechového štipendia môže študent podať žiadosť o preskúmanie rozhodnutia.

Menný zoznam študentov fakulty, ktorým bolo priznané prospechové štipendium, sa zverejňuje na úradnej výveske fakulty (nástenka pred študijným oddelením) a na webovom sídle fakulty.

Róbert Kysel

*[VŠP]: vážený študijný priemer
