---
layout: post
title: Novinky – marec 2014
tags: novinky
---

Za mesiac marec sa udialo veľa dôležitých vecí, ale tie najdôležitejšie sa stali až koncom mesiaca, resp. začiatkom apríla. Preto aj tieto novinky zverejňujeme o niečo neskôr. Dozviete sa v nich napríklad, že boli vyhlásené riadne voľby do ŠKASu, v bufete v pavilóne fyziky je možné uplatniť si dotáciu 1 euro na obed alebo to, že bola v areáli fakulty otvorená lezecká stena a discgolfové ihrisko.

## Novinky zo senátu

Dňa 24. marca sa uskutočnilo [20. riadne zasadnutie AS FMFI UK](http://www.fmph.uniba.sk/index.php?id=3288). Na programe zasadnutia bolo prerokovanie pripomienok Právnej komisie AS UK k Študijnému poriadku FMFI UK (schválenému na 17. riadnom zasadnutí AS FMFI UK dňa 16.9.2013) a jeho opätovné schválenie, ako aj vyhlásenie riadnych volieb do ŠKASu na funkčné obdobie 2014 -- 2016.

**Riadne voľby do ŠKASu** sa budú konať v dňoch 12. a 13. mája (pondelok a utorok). Voľby riadi volebná komisia v zložení Matúš Balogh, Stanislav Griguš, Mária Kieferová, Jakub Kováč a Kristián Valentín (predseda). Kandidátky je možné podávať do 30. 4. 12:00.

Viac informácií o riadnych voľbách do ŠKASu na nové funkčné obdobie nájdete v [samostatnom článku o voľbách](/2014/03/15/volby-do-SKASu-po-novom.html).

[Viac informácií o činnosti AS FMFI UK](http://www.fmph.uniba.sk/index.php?id=senat).


## Novinky zo ŠKASu

8.&nbsp;až 9. marca sa na fakulte uskutočnil Opensource víkend. Hlavným organizátorom bol [SOIT](http://www.soit.sk). S akciou pomáha ŠKAS aj [KSP](http://www.ksp.sk/).

Koncom apríla chystáme už druhý ročník vydarenej akcie na skrášľovanie okolia našej fakulty. Tohto roku sme akciu nazvali **<q>Matfyz ožíva</q>**. Chceli by sme na nej nadviazať na už rozbehnuté projekty z minulého roka a taktiež pridať niečo nové. Keďže sme minulý rok pekne upratali, predpokladáme, že by nám mohlo toho roku zostať viac času aj na samotný relax. Predbežný dátum je 1. 5. 2014. Ďalšie informácie zverejníme v krátkej dobe.

## Novinky z vedenia fakulty

Prodekan Kúš informoval, že kvôli nedostatku financií a doteraz neschválenej metodike rozdeľovania finančných prostriedkov pre jednotlivé fakulty budú práce na budove Paragonu ([lezecká hala FMFI UK](http://ktvs.fmph.uniba.sk/article_forms.php?section=5&article_id=441)) pozastavené až do vyriešenia tejto situácie. Niektoré časti však už začala využívať Katedra telesnej výchovy a športu a od pondelka 6. 4. je už otvorená aj nová **lezecká stena** a nové **discgolfové ihrisko** v areáli fakulty (prvé svojho druhu na Slovensku).

S radosťou Vám môžeme oznámiť, že od 1. 4. si môžu všetci študenti **uplatniť štátnu dotáciu 1 euro** pri obedovom menu v bufete FAYN FOOD v pavilóne F2. Stačí mať so sebou preukaz študenta (ISIC). V blízkej budúcnosti by sa mala dať dotácia uplatniť aj v prevádzke FREE FOOD v pavilóne M.

Jednou z hlavných tém posledného pol roka je “zúriaca” **akreditácia** všetkých študijných programov na fakulte. V súčasnosti sa dokončujú akreditačné spisy a informačné listy k jednotlivým programom. Všetky tieto materiály bude 14. apríla schvaľovať vedecká rada fakulty, na ktorú budú prizvaní aj zástupcovia študentov, a to traja členovia ŠKASu.

Viac informácií z vedenia sa dozviete zo [zápisníc](http://www.fmph.uniba.sk/index.php?id=272).

