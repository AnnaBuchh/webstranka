---
layout: post
title: Novinky – január a február 2014
tags: novinky
---

Prinášame Vám zhrnutie diania na fakulte počas mesiacov január a február. Dúfame, že ste úspešne skúškovali a do letného semestra Vám želáme všetko dobré a najmä túžbu po poznaní.

## Novinky zo senátu

AS sa prostredníctvom svojej [koncepčnej a právnej komisie](http://www.fmph.uniba.sk/index.php?id=3063) aktívne zapojil do pripomienkovania návrhu Dlhodobého zámeru UK na obdobie 2014 -- 2024. Podrobnosti o podaných pripomienkach možno nájsť na stránke komisie v zápisnici z jej zasadnutia.

Zasadnutie AS sa v mesiacoch január a február nekonalo, najbližšie riadne zasadnutie AS sa uskutoční 24. marca. Na programe zasadnutia bude prerokovanie pripomienok komisií AS UK k Študijnému poriadku FMFI UK (schválenému na 17. riadnom zasadnutí AS dňa 16.9.2013), ako aj vyhlásenie riadnych volieb do ŠKAS-u na funkčné obdobie 2014 -- 2016.

[Viac informácií o činnosti AS FMFI UK](http://www.fmph.uniba.sk/index.php?id=senat).


## Novinky zo ŠKASu

Podarilo sa nám predĺžiť [študentskú anketu](https://anketa.fmph.uniba.sk) do konca skúškového obdobia. Účasť v ankete dosiahla pekných 48%. Budeme sa snažiť, aby sa z toho stalo pravidlo aj do budúcich rokov. Dekan prisľúbil, že sa bude výhradami z ankety zaoberať ako vždy.

12.&nbsp;2. sa uskutočnil “zimný” **Deň otvorených dverí**, na ktorom sme pomáhali odpovedať záujemcom o štúdium na ich zvedavé otázky ohľadne našej fakulty a mimoškolských aktivitách na nej.

12.&nbsp;až 14.&nbsp;2. pomáhal ŠKAS študentskej iniciatíve s organizáciou [Stretnutia absolventov Matfyzu](https://www.facebook.com/events/191011417771420/). Tento projekt predstavil “život po Matfyze” prostredníctvom panelovej diskusie a série deviatich prednášok našich úspešných absolventov rôznych odborov. Študentom aj vyučujúcim zodpovedali otázky o tom, čo stretajú vo svojej praxi a ako im pri uplatnení pomáha vyštudovaný Matfyz. 

15.&nbsp; 2. sa uskutočnil ďalší ročník úspešného **Matfyzáckeho plesu**. Toho roku bol program plesu vyskladaný výhradne s pomocou súčasných, bývalých či budúcich študentov Matfyzu, ako boli vokálna skupina Vocalatte, komorné teleso Allegro, či svetelná šou. Za pomoc pri organizácii veľmi úspešného ročníka nám osobne poďakoval p. dekan a vyzdvihol našu snahu o zlepšenie kultúrneho života na Matfyze.

8.&nbsp;až 9. marca organizuje [SOIT](http://www.soit.sk) na Matfyze [Opensource víkend](http://www.soit.sk/sk/aktualne/oit-doma/2014-02-20/226-opensource-vikend-bratislava-8.-9.-marec-2014). S akciou pomáha SKAS aj [KSP](http://www.ksp.sk).

[YouTube kanál fakulty](http://www.youtube.com/channel/UCqLHX-tRwt8dSgNgVSbyxLw) sa rozbieha. Postupne natáčame rozhovory s významnými vedeckými pracovníkmi na fakulte. Nebudú chýbať záznamy organizovaných prednášok a videá z rôznych akcií.


## Novinky z vedenia fakulty

Z dôvodu zefektívnenia fungovania vrátnic na fakulte sa skrátili **otváracie hodiny vrátnice v pavilóne matematiky** a časť vrátnikov nahradila strážna služba (SBS). Vrátnica v pavilóne matematiky bude cez pracovné dní otvorená od 6:00 do 19:00. V ostatné dní bude vrátnica zatvorená, v tom čase bude k dispozícii vrátnica v pavilóne fyzika, ktorá bude otvorená ako doposiaľ. SBS môže príležitostne kontrolovať vstup do budovy (ISIC preukazy).

Z dôvodu finančného provizória, v ktorom fakulta hospodári od začiatku roka, bola prestavba budovy **Paragonu** nateraz odložená, preto jeho otvorenie a sťahovanie Katedry telesnej výchovy a športu nateraz otázne. Stavebné práce sú už z väčšej časti hotové, takže otvorenie je už len otázka niekoľkých týždňov, podľa finančnej situácie.

V súčasnosti prebieha na fakulte príprava na **komplexnú akreditáciu** všetkých študijných programov. Jednotlivé študijné programy je ešte stále _možnosť pripomienkovať_ (asi do konca marca), ale len lokálne v súčinnosti s garantom daného študijného programu. Ďalšie hromadné stretnutia s garantmi ohľadne náplní študijných programov sa neočakávajú.

Prodekan Kúš informoval o otvorení **nového bufetu v pavilóne F1** s názvom “Fayn Food”. V súčasnosti prebieha rokovanie o uplatniteľnosti dotácie, takže v krátkom čase sa dúfajme dočkáme o 1 euro lacnejšieho menu. :)

Viac informácií z vedenia sa dozviete zo [zápisníc](http://www.fmph.uniba.sk/index.php?id=272).

