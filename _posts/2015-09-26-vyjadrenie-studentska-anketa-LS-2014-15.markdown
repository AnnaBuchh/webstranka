---
layout: post
title: Vyjadrenie ŠKAS k študentskej ankete LS 2014/15
tags: novinky
---

Vyjadrenie Študentskej komory Akademického senátu FMFI UK k študentskej ankete za obdobie letného semestra akad. roka 2014/15.

Milí študenti,
V prvom rade sa vám chcem v mene ŠKAS-u poďakovať, že ste sa zúčastnili na hlasovaní v študentskej ankete, je to pre nás veľmi dôležité ako spätná väzba. Rovnako som rád, že v kometároch už neprevažujú poznámky typu: „Aká komora?“ a viacerí ste si všimli aj niektorú z našich aktivít. Druhou stranou mince väčšieho povedomia je ale aj väčšia kritika, ktorá sa pod naším hodnotením zbiera, preto by som rád v mene ŠKAS-u odpovedal na najčastejšie a niekedy aj pre nás najzarážajúcejšie otázky a pripomienky.

## Na prvom mieste by som rád uviedol na pravú mieru práva a povinnosti ŠKAS-u

Študentská komora akademického senátu je 10 volených zástupcov študentov v 30 člennom Akademickom senáte FMFI (AS). Akademický senát je niečo ako parlament (má svoje komisie ako Hospodársku, Právnu, Pedagogickú atď.) a vedenie fakulty ako vláda. Vedenie predkladá návrhy a senát o nich rokuje a schvaľuje. 

Povinnosťou ŠKAS-u je:
zúčastňovať sa na zasadnutiach senátu 
prerokovávať návrhy v komisiách 
prezentovať názory študentov na predkladané zmeny 

Práva ŠKAS-u sú:
pozícia podpredsedu senátu
hosťovať na zasadnutiach vedenia fakulty

To je v skratke všetko. To či si ŠKAS plní svoje povinnosti sa môžete dočítať zo zápisníc zo zasadaní AS a zo zápisníc z vedenia fakulty, ktoré sú zverejnené na stránke fakulty. Je pravda, že by sme o záveroch zo zasadaní mohli viac informovať študentov aj inou cestou, na druhej strane už na pár e-mailov, ktoré za semester pošleme nám prichádzajú rozhorčené reakcie, ako „nemáme spamovať“ a  „prosím vymažte ma zo zoznamu adresátov“, takže je to vždy ťažké nájsť adekvátne prostriedky.

##Vízia ŠKAS-u od roku 2013

	Koncom roka 2012 sme sa v ŠKAS-e rozhodli, že posunieme našu funkciu na vyššiu úroveň nad rámec našich práv a povinností. Zhodli sme sa, že MatFyzu chýba atmosféra, veľká časť štandardného vybavenia modernej vysokej školy ako aj podujatia, ktoré by vytvárali kolektív a nové priateľstvá aj medzi odbormi nie len v krúžkoch. 
V znamení tejto vízie sme sa posledné dva roky snažili zlepšovať spomenuté podmienky na fakulte. Za toto obdobie sa nám v rámci dobrovoľnej aktivity podarilo (chronologicky):
Kobka – sprístupnenie nevyužitých priestorov na fakulte pre stretávanie sa študentov
Cauchyho klubovňa – od piky vlastnoručne prerobená a zariadená miestnosť pre oddych a klubovú činnosť
Klavír – prvý náznak hudobnej kultúry na MatFyze, hoci viacerí tvrdíte, že také niečo nie je na MatFyze potrebné, kultúra patrí k základným atribútom dobrej spoločnosti a MatFyz nemá byť prečo výnimkou.
RELAX – dokopy už 4 brigády, ktorými sme sa pokúsili priblížiť a ponúknuť trávenie prestávok vo výučbe v krásnom areáli našej fakulty. Rovnako ako stretnúť sa pri zmysluplnej aktivite pre blaho iných aj seba. Spolu sa nám podarilo:
 osadiť 10 lavičiek, 5 miest pre hojdacie siete, externú tabuľu, menšiu výsadbu, nový náter zábradlí, a veľa upratovania v okolí fakulty
Stojany na bicykle pred F – z vlastnej iniciatívy navrhnuté a zrealizované nové stojisko pre bicykle
Hojdacie siete – 5ks hojdacích sietí v interiéri na nevyužitých miestach fakulty
Separovanie odpadu – už druhý rok sa pokúšame naštartovať separovanie odpadu na fakulte no zatiaľ bez väčšieho úspechu kvôli neochote a nespolupráci upratovačiek ako aj údržby fakulty
Ping pong – jeden stôl v suteréne na zabavenie sa počas medzier vo výučbe
Matfyzákov sprievodca galaxiou – z vlastnej iniciatívy tento rok vydávame už tretiu verziu brožúrky pre prvákov, v ktorej nájdu všetky užitočné informácie o štúdiu a študentskom živote.
Mydlo na záchodoch – rovnako už viac ako rok sa snažíme vyriešiť dopĺňanie mydla na všetkých záchodoch fakulty, rovnako bez väčšieho úspechu kvôli neochote a nespolupráci kompetentných, bez ktorých sa to nepodarí vyriešiť.
Kapustnica a punč – organizácia každoročnej tradičnej akcie s rôznymi obmenami v rámci ročníkov
Majáles FMFI – úspešne sme odpremiérovali prvý ročník majálesu, z ktorého sa dúfame stane čoskoro tradičná akcia na MatFyze
Workshopy Mladý Pes – dokopy už 4 workshopy pre študentov ohľadne písania životopisu a pracovného pohovoru
MatfyzJeIn – založenie a správa profilu na fb, na ktorom nájdete zaujímavé informácie z prostredia fakulty ale aj o mimoškolských aktivitách
ŽiPoMat – materiálna podpora organizácie workshopov a iných akcií študentov zo Ži 
PoMat
Biela skrinka – trochu oldschool, ale predsa skrinka na vaše podnety (ak sa Vám nechce písať e-mail)
Môže sa zdať, že sú to pomerne jednoduché veci, nie je tomu však tak. Každý zo zrealizovaných projektov zahŕňa množstvo povolení, byrokracie pri použití už 1eura, čakania na verejné obstarávanie a iných problémov typických pre štátne inštitúcie. Preto sme radi za každý dosiahnutý cieľ.
Toľko aby ste mali predstavu o čom je ŠKAS v posledných rokoch a teraz zopár odpovedí na najčastejšie otázky:
„vysledky ich cinnosti nie su transparentne“, „Dávajte o sebe viac vedieť - nielen pred voľbami“
Ako som už spomínal vyššie s komunikáciou je to zložité. Na jednej strane informácie z oficiálnych povinností nájdete v zápisniciach na stránke. Väčšinu neoficiálnych, dobrovoľných aktivít pre študentov zverejňujeme na fb stránke MatfyzJeIn. Aj napriek tomu chceme v tomto semestri skúsiť nový formát informovania priebežne, ako aj konzultačné hodiny pre študentov, aby presne vedeli, kedy nás zastihnú a môžu tak tlmočiť svoj problém/nápad, ktorý by radi vyriešili.
 „Jj, to sú tí, čo už pred rokmi sľubovali striešky nad bicyklové stojisko vo fyzike...tí, čo už roky riešia MYDLO na matfyze...MYDLO, ano? Ako mám mať dôveru že riešia niečo dôležité, keď nevedia vyriešiť mydlo?“
Striešky – áno, keď ŠKAS plánoval nové stojisko pre bicykle pred F počítali sme aj so zastrešením. Nanešťastie nám bolo tlmočené od kompetentných, že skôr ako sa neopraví fasáda sa nič také montovať nebude a bodka, takže s týmto nevieme pohnúť.
Mydlo – Zdá sa to ako banalita? Na matfyze obrovský problém! Už viac ako rok sa snažíme neutešený stav zmeniť, od kompetentných však narážame na nikdy nekončiaci zoznam dôvodov prečo sa to (vraj) nedá: Mydlo sa kradne, Študenti ničia a kradnú mydelničky, Na nové mydelničky treba nové verejné obstarávanie... Výsledok: Ak sa nezmení postoj kompetentných k tejto problematike, mydlo na škole nebude nikdy.
Dôvera – áno, niekedy je oveľa jednoduchšie vyrokovať odborové motivačné štipendium pre 50% prvákov ako vyriešiť mydlo, tak preto.
„Spočiatku som si myslel, že sú fajn, ale týchto ľudí zaujíma len "letná brigáda v relaxe" a podobné sprostosti. Od študentskej komory by som požadoval, aby sa venovala viac študentom, aby pôsobili ako nejakí mediátori medzi študentmi a fakultou.“
Kde začať. Je mi ľúto, že diskutujúci považuje naše dobrovoľné aktivity za sprostosti, my ich však považujeme za prínosné pre spoločnosť. Čo sa týka venovania sa študentom, byť mediátorom – áno, to je naša práca a myslíme si, že ju robíme celkom dobre. Musíte si však uvedomiť, že škas je len 10 študentov, preto nedokážeme pokryť ani všetky študijné programy, nie to ešte všetky predmety. Preto ak nám o svojom probléme nepoviete, nenapíšete, neodkážete po niekom... my ho nemôžeme vyriešiť. Za celý rok dostaneme minimum podnetov od študentov a pýtať sa náhodne okoloidúcich či sú spokojní a čo chcú zmeniť je trochu príliš.
Prečo ŠKAS viac neapeuluje na vedenie, aby podalo relevantné vyjadrenie k výsledkom ankety? Prečo nerieši problémy študentov aj v iných ako kultúrno-spoločenských smeroch? 
1. – Úplne nerozumiem otázke. Podľa mojich informácii  a skúseností p.Dekan vždy podá vyjadrenie k ankete. To či sa každý z 500 vyučujúcich vyjadril a či relevantne my nevieme posúdiť. Opäť je loptička na vašej strane aby ste sa ozvali nám alebo priamo kompetentným nech to riešia. Odpoveď na druhú otázku je rovnaká – problémy o ktorých nevieme nemôžeme riešiť.

Ak ste sa dočítali až sem tak Vám ďakujem za trpezlivosť a želám veľa úspechov v ďalšom štúdiu.
Za ŠKAS
Bc. Michal Švehlík 
podpredseda AS FMFI, predseda ŠKAS
