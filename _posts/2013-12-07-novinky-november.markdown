---
layout: post
title: Novinky – november 2013
tags: novinky
---

Je tu prehľad aktivít ŠKASu a noviniek na fakulte v mesiaci november 2013. Dozviete sa napríklad, že sa konala Beánia či prednáška o informačnej bezpečnosti, a že sa chystá tradičná vianočná akcia pre študentov -- Matfyzácky punč a kapustnica.

## Novinky zo senátu

Akademický senát FMFI UK v mesiaci november nezasadal, najbližšie riadne zasadnutie AS FMFI UK sa uskutoční dňa 16. decembra (pondelok). Na programe zasadnutia bude prerokovanie a schválenie:

* Organizačného poriadku FMFI UK
* Zásad rigorózneho konania na FMFI UK

[Viac informácií o činnosti AS FMFI UK](http://www.fmph.uniba.sk/index.php?id=senat).

## Novinky zo ŠKASu

V pondelok 25. 11. sa konala **prednáška o informačnej bezpečnosti**. Pohľad informatiky zastupoval doc. Olejár z Katedry informatiky našej fakulty a právnu stránku objasňoval doc. Čentéš z Katedry trestného práva, kriminológie a kriminalistky Právnickej fakulty UK. Záznam oboch prednášok si môžete pozrieť na [youtube kanáli fakulty](http://www.youtube.com/channel/UCqLHX-tRwt8dSgNgVSbyxLw).

V piatok 29. 11. sa uskutočnila **Beánia matfyzákov** s témou Benátska noc. Viac o tejto akcií sa dozviete na [facebookovej stránke beánie](https://www.facebook.com/beaniafmfi). O beánii bude taktiež článok v Matfyz news, ktorý vyjde začiatkom roka 2014.

Vo štvrtok 12. 12. sa od 15:00 bude konať tradičný vianočný **Matfyzácky punč a kapustnica**. Príjemnú predvianočnú atmosféru pomôže vytvoriť aj vokálna skupina **Vocalatte**, kde spievajú aj viacerí naši spolužiaci na čele s Michalom Švehlíkom.

## Novinky z vedenia fakulty

Vedenie na návrh prodekana pre postgraduálne štúdium prof. Fila schválilo **usmernenie** k možnostiam zníženia a odpustenia ročného školného za prekročenie štandardnej dĺžky dennej formy doktorandského štúdia z dôvodu obhajoby dizertačnej práce.

Prodekanka pre pregraduálne štúdium doc. Pardubská informovala o výplate motivačných štipendií. Suma, ktorú na motivačné štipendiá dostáva fakulta vo forme účelovej dotácie, je nižšia ako úhrn vyplatených štipendií; vzniknutý rozdiel fakulta dopláca z prostriedkov získaných ako školné. Prodekanka zároveň požiadala členov vedenia o návrhy k pripravovanému dodatku k Štipendijnému poriadku fakulty, ktorý upraví vyplácanie štipendií z vlastných zdrojov fakulty (t.j. z nedotačných prostriedkov).


Viac informácií z vedenia sa dozviete zo [zápisníc](http://www.fmph.uniba.sk/index.php?id=272).

