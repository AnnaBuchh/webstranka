---
layout: post
title: Riadne voľby do ŠKASu 
tags: novinky
---

V dňoch 12. a 13. mája 2014 nás čakajú riadne voľby do ŠKAS-u na nové funkčné obdobie. Voliť budeme desiatich študentských senátorov. Návrhy kandidátov je možné podávať do 30. apríla 2014 12:00 hod.

## Vyhlásenie volieb

Akademický senát FMFI UK na svojom [20. riadnom zasadnutí](http://www.fmph.uniba.sk/index.php?id=3288) vyhlásil riadne voľby do študentskej komory Akademického senátu FMFI UK (ďalej len voľby) na funkčné obdobie od 1.&nbsp;júna 2014 do 31.&nbsp;mája 2016 (pre polovicu členov len do roku 2015). Voľby sa budú konať v dňoch **12. a 13. mája 2014** (pondelok a utorok).  

Riadne voľby do študentskej komory AS FMFI UK riadi volebná komisia v zložení:

* Matúš Balogh (člen)
* Bc. Stanislav Griguš (člen)
* Bc. Mária Kieferová (podpredsedníčka)
* Bc. Jakub Kováč (člen)
* Mgr. Kristián Valentín (predseda)

Voľby sa riadia platnými [Zásadami volieb do Akademického senátu FMFI UK](http://www.fmph.uniba.sk/index.php?id=3252), ktoré boli predmetom [článku o nových pravidlách volieb](/2014/03/15/volby-do-SKASu-po-novom.html).

Vo voľbách sa **volí 10 členov**. Za členov študentskej komory na dvojročné funkčné obdobie sú zvolení prví piati kandidáti s najväčším počtom platných hlasov; funkčné obdobie ostatných zvolených členov študentskej komory je jednoročné a skončí sa dňom 31. mája 2015.

## Informácie pre kandidátov

Návrhy kandidátov sa podávajú osobne ktorémukoľvek členovi volebnej komisie alebo prostredníctvom podateľne fakulty (v obálke s viditeľným označením "ŠKAS") v lehote od 1. apríla 2014 do **30. apríla 2014 12:00 hod**.

Právo navrhovať kandidáta má ktorýkoľvek člen alebo skupina členov akademickej obce fakulty (študent aj zamestnanec). Kandidát však nemôže navrhnúť samého seba. 

**Návrh kandidáta** musí obsahovať:

* meno a priezvisko navrhovateľa,
* pracovisko navrhovateľa (ak návrh podáva člen zamestnaneckej časti akademickej obce fakulty),
* študijný program, stupeň a rok štúdia navrhovateľa (ak návrh podáva člen študentskej časti akademickej obce fakulty),
* meno a priezvisko kandidáta,
* študijný program, stupeň a rok štúdia kandidáta,
* dátum, miesto a podpis navrhovateľa.

K návrhu musí byť pripojené vlastnoručne podpísané **vyhlásenie kandidáta**, že súhlasí so svojou kandidatúrou.

Vzorové dokumenty písomnej časti (návrh aj súhlas) prikladáme vo formáte PDF:

* [formulár, ak je navrhovateľom členom študentskej časti akademickej obce fakulty](https://drive.google.com/file/d/0B2uXBi4k2UbkX1pnNlFLZWRKTDA/edit?usp=sharing)
* [formulár, ak je navrhovateľom členom zamestnaneckej časti akademickej obce fakulty](https://drive.google.com/file/d/0B2uXBi4k2UbkajJJeUJvY090Q2c/edit?usp=sharing)

Volebná komisia odporúča, aby kandidáti posielali návrhy (prihlášky) aj v elektronickej podobe na adresu [volby@skas.fmph.uniba.sk](mailto:volby@skas.fmph.uniba.sk) a uviedli e-mailový a telefonický kontakt.

Vítanou súčasťou kandidatúry je **volebný program**, t.j. zoznam vecí, ktoré by kandidát chcel presadzovať či realizovať (vhodne doplnený o fotografiu). Volebné programy kandidátov zverejní volebná komisia na webovom sídle fakulty, na stránke ŠKAS-u a na mobilných paneloch v priestoroch fakulty.

Kandidátka pre riadne voľby bude zverejnená bez zbytočného odkladu po jej uzavretí. Súčasne budú zverejnené aj informácie o čase konania volieb a volebnom mieste. 

