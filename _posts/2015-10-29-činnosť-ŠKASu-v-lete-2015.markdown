---
layout: post
title: Činnosť ŠKASu v lete 2015
tags: novinky
---
Prehľad činnosti Študentskej komory Akademického senátu FMFI UK v období mesiacov júl a august 2015.

Milí študenti,<br/>
z ankety vyvstala pripomienka, ktorá hovorila o netransparentnosti činnosti ŠKASu.
Študenti, pokiaľ sa nás priamo nespýtali, často nevedeli, čomu sa venujeme.
Už dávnejšie sme chceli našu činnosť zverejňovať, ale akosi si na to nikto nenašiel čas.
Pripomienky z ankety v tomto smere teda poslúžili ako nakopnutie ŠKASákov na spisovanie a zverejňovanie ich činnosti.
Zhrnieme teda najpodstatnejšie body, ktorým sme sa venovali cez **leto 2015**:

##1. Zatopená klubovňa

Najväčšie množstvo energie nám v lete zobrala úprava zatopenej Cauchyho klubovne.
Vplyvom prasknutia rúry s pitnou vodou na dievčenských záchodoch, ktoré sa nachádzajú o poschodie vyššie,
sa vo väčšine miestnosti nachádzala pomerne rovnomerná vrstva vody. 
Dva – tri dni, počas ktorých bola klubovňa ponechaná bez zásahu, zapríčinilo začiatok kvasiacich a plesňových procesov na nábytku v miestnosti.
Nábytok, tulivaky, malé koberce sme vyniesli z miestnosti, lampy a klavír sme zamkli v Škasovni (miestnosť na konci Cauchyho klubovne),
klubovňu sme nechali sa vetrať. Nasledujúce dni prebiehali ďalšie čistiace práce, odsávanie vody vysávačom, 
pranie tulivakov, spätné nasypávanie výplne tulivakov, sušenie. Na tepovanie kobercov sme si zavolali tepovaciu firmu.
Úpravy na klubovni prebiehali priebežne počas celého leta, aby ste sa mohli začiatkom semestra vrátiť do tak čistého prostredia, aké sme vedeli vytvoriť.
 
##2. Skriptáreň

Pred knižnicu sme nainštalovali poličku, tzv. Skriptáreň. Po absolvovaní rôznych predmetov vám isto zostali rôzne materiály,
ktoré ste si vytlačili z internetu a po zložení skúšky či štátnic vám v izbe iba zavadzajú. Skriptáreň je miesto, kam môžete odložiť pre vás už 
nepotrebné “skriptá”, ktoré si môže vziať a zúžitkovať iný študent. Zatiaľ sa nám však buď nepodarilo osloviť študentov s prebytočnými skriptami, 
alebo je projekt veľmi úspešný, keďže sa v skriptárni v súčasnosti žiadne materiály nenachádzajú.
 
##3. Matfyzákov sprievodca

Zaktualizovali sme obsah Matfyzáckeho sprievodcu z minulého roka a pripravili ho pre novoprijatých prvákov.
 
##4. Nápis FMFI

Odplevelili sme levanduľový nápis FMFI pred matematickým vchodom.
