---
layout: post
title: Skúsenosti so zápisom mimofakultných predmetov
---
Chcela by som vám teda týmto článkom priblížiť, ako sa dá zapísať si voliteľný predmet z inej fakulty. Ak ste sa teda vždy túžili naučiť fínsky, poľský alebo perzský jazyk alebo ľutujete, že ste nešli na molekulárnu biológiu alebo právo, kým ste na UK, máte stále šancu absolvovať tieto kurzy alebo vybrané predmety zo študijných plánov iných fakúlt -- samozrejme bezplatne.

Som študentka 3. ročníka študijného odboru štatistika (poistná matematika). Pred troma rokmi som sa hlásila nielen na Matfyz, ale aj na [Filozofickú fakultu](http://www.fphil.uniba.sk/). Vždy ma bavila literatúra, jazyky a dejepis a keďže som sa nakoniec rozhodla ísť na Matfyz, celkom mi tieto predmety začali chýbať. Dočítala som sa, že je možné zapísať si ako voliteľný predmet aj predmet z inej fakulty UK. Tým človek získa možnosť chodiť na daný predmet, absolvovať ho vrátane skúšky (čo ho donúti odniesť si viac, ako keby tam len chodil) a odnesie si za tú námahu aj pár kreditov. 

## V AISe sú aj užitočné informácie

Na [AIS](https://ais2.uniba.sk) všetci nadávajú. Ale v AISe sa skrýva veľa vecí. Napríklad sa dá zistiť menovitý zoznam ľudí, ktorí mali alebo majú zapísaný ten-ktorý predmet. Niektoré fakulty zverejňujú svoj rozvrh v AISe. A hlavne, AIS obsahuje obrovskú databázu predmetov v rámci celej UK (Študijné programy → Register predmetov)

Tu si stačí vyhľadať -- podľa názvu predmetu, študijného programu alebo vyučujúceho (pozri obrázok 1). V riadku bude uvedený aj počet kreditov a rozsah výučby.

![Vyhľadanie predmetu](/assets/mimofakultne-predmety/vyhladanie-predmetu.jpg)

Keď ste si už našli predmet, dajú sa k nemu vyhľadať aj bližšie informácie. Napríklad vás určite bude zaujímať osnova predmetu alebo podmienky na jeho absolvovanie. Bude vás zaujímať, či je ten predmet povinný, povinne voliteľný alebo voliteľný, pre ktorý študijný odbor je určený a koľko ľudí tam bude okrem vás chodiť. Nie všetky fakulty majú tak pekne (na báze hyperlinkov) spravenú školskú stránku so študijnými plánmi a tak opäť musí pomôcť AIS.

Priamo v databáze predmetov stačí kliknúť na bežca a sú tam hneď 3 dôležité informácie: 

1. informačný list s osnovou predmetu a podmienkami na jeho absolvovanie,
2. výskyt predmetu v študijných plánoch aj s jeho statusom (A, B, C) a
3. počty prihlásených študentov.

Po kliknutí na počty prihlásených študentov sa zobrazí ich počet pre akademický rok, ktorý ste definovali vyššie pri vyhľadávaní, takisto kapacitné obmedzenie (ak je prekročené, v tom prípade prednosť majú ľudia z fakulty a AIS to pri zápise predmetov veľmi dobre vie). Keď však znovu kliknete na nového bežca v novom, malom okne s počtom študentov, vyhodí vám aj menovitý zoznam študentov aj s ich študijnými odbormi, príslušným ročníkom atď.

![Zoznam zapísaných](/assets/mimofakultne-predmety/zoznam-zapisanych.jpg)

Napríklad Filozofická fakulta má rozvrh v AISe (Rozvrh → Rozvrh hodín pre...), takže podľa mena vyučujúceho si ľahko cca. týždeň pred začiatkom semestra nájdete, kedy a kde sa bude predmet konať (pozri obrázok nižšie). Keby sa vám to nedarilo podľa vyučujúceho, je možné, že sa vyučujúci zmenil. Potom to skúste podľa študenta, ktorý má ten predmet zapísaný s vami. Ich mená zistíte opäť z databázy predmetov pre aktuálny akademický rok, v ktorom si aj vy chcete predmet zapísať. Je to veľmi podstatná informácia -- ak sa vám to kryje s dôležitými cvičeniami, tak sa s predmetom budete asi musieť na tento rok rozlúčiť.

![Rozvrh hodín](/assets/mimofakultne-predmety/rozvrh-hodin.jpg)

## Zápis predmetu

Zistite, kedy a kde sa predmet koná, choďte na prvú hodinu a prehoďte po hodine pár slov s vyučujúcim. Povedzte, že ste z Matfyzu a zaujal vás tento predmet, či by mal niečo proti tomu, keď tam budete chodiť a tak. Nie je to síce podmienka (vyučujúci vlastne nemusí schváliť, že tam môžete chodiť, stačí, keď to urobí prodekan fakulty), ale patrí sa to. Určite ho poteší, že o jeho predmet je záujem. Môžete sa taktiež opýtať na to, či je predmet pre vás zvládnuteľný a tak.

Počas doplňujúceho zápisu v septembri/februári choďte v AISe v okne, kde si bežne zapisujete predmety, do kategórie C: voliteľné predmety. Vyberte si fakultu, zapíšte si daný predmet. AIS vám to nedovolí len ak sú k predmetu prerekvizity, je naplnená kapacita alebo je zakázaný pre ľudí z iných študijných odborov.

Formálne ešte treba zápis mimofakultného predmetu prípadne viacerých predmetov z inej fakulty potvrdiť podpisom tzv. „Zmluvy o štúdiu“. Tlačivo vám poskytne vaša študijná referentka. Treba ho vyplniť podľa jej pokynov a podpisujete ho vy, prodekan(ka) z našej fakulty pre príslušný stupeň štúdia a prodekan(ka) druhej fakulty. Pikoška je, že chcú anglický preklad názvu predmetu. Treba si nájsť úradné hodiny prodekana inej fakulty a prísť si tam po podpis. Ja som s tým nemala problém, nič sa ma nepýtal a moja študijná referentka povedala, že za našou prodekankou nemusím ísť, že ten podpis mi vybaví ona. Ona potom založí to tlačivo do môjho spisu.

„Uznávanie kreditov“ prebehlo tak nejak automaticky. Pýtala som sa na študijnom, či tam tie kredity vidí a ona že áno.

A to je celé :)

## Pár postrehov z Filozofickej fakulty

Na Filozofickej fakulte UK (FiF) je prezenčná listina, zdá sa, asi samozrejmosťou. Prednášky sú teda de facto povinné. Na vlastné oči som zažila, že ľudia, čo chodili na každú druhú prednášku, mali pri ústnej skúške problémy dostať dobrú známku a dokonca dostali ešte spraviť niečo navyše.

Na FiF sa často vyskytujú aj seminárne práce, čo na Matfyze nie je zvykom. Ja som sama seminárnu prácu ešte nepísala, ale na nete sú všelijaké návody, prípadne vám poradí aj vyučujúci a treba byť asi aj trošku jazykovo zdatný a samozrejme dodržať termíny...

Pomerne ľahko sa dá dohodnúť na predtermínoch, na FiF je to asi móda a keď sa nezadarí, idú v januári.

FiF mala aj jeden ročník študentskej ankety, tam sa dajú nájsť bližšie info z komentárov pre niektoré predmety.

FiF ponúka oveľa viac celofakultných predmetov ako naša. Môžete ich nájsť vo [Word dokumente na stránke školy](http://www.fphil.uniba.sk/fileadmin/user_upload/editors/so/info/Celofakultne-kurzy-WEB.doc). Opäť všetko závisí od toho, či vás ponuka zaujme a či vám sadnú do rozvrhu.

Nie som si istá, či sa bude dať prihlásiť na predmety určené odborom prekladateľstvo a tlmočníctvo. Na jednej strane, je to tam ťažké, a na druhej strane, strážia si tam kapacitu v tom zmysle, aby tam boli len ľudia, ktorí to študujú. S jazykmi je to proste problém. Napriek tomu má filozofická fakulta v ponuke veľké množstvo jazykov. Škoda, že akurát k tým najpopulárnejším (angličtina, nemčina, francúzština a aj ruština) je najväčší problém sa dostať. Do pozornosti však dávam predmety Odborná angličtina 1-6 a Odborná nemčina 1-4. Každý študent FiF si musí vybrať a absolvovať aspoň jeden z nich a týkajú sa odborných textov pre daný študijný odbor (napr. dejiny, umenie, psychológia, filozofia, ...)

Je naozaj na vás, aký predmet vás zaujíma a čo by ste si chceli vybrať. Stále tu ešte máme [množstvo iných fakúlt UK](http://uniba.sk/index.php?id=84). Dúfam, že som pomohla tým, ktorí majú seriózny záujem o predmety, ktoré sa odlišujú od ich odboru a prajem všetkým veľa šťastia v ďalšom štúdiu.

Bratislava, 15.5.2013

Barbora Melicherová, 3mpm (2012/13)
